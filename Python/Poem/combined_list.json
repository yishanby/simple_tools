[{"title":"静夜思","content":"床前明月光，疑是地上霜。\n举头望明月，低头思故乡。","author":"李白","dynasty":"唐","scope":"180首诗词"},{"title":"江雪","content":"千山鸟飞绝，万径人踪灭。\n孤舟蓑笠翁，独钓寒江雪。","author":"柳宗元","dynasty":"唐","scope":"180首诗词"},{"title":"山中","content":"荆溪白石出，天寒红叶稀。\n山路元无雨，空翠湿人衣。","author":"王维","dynasty":"唐","scope":"180首诗词"},{"title":"竹里馆","content":"独坐幽篁里，弹琴复长啸。\n深林人不知，明月来相照。","author":"王维","dynasty":"唐","scope":"180首诗词"},{"title":"春晓","content":"春眠不觉晓，处处闻啼鸟。\n夜来风雨声，花落知多少。","author":"孟浩然","dynasty":"唐","scope":"180首诗词"},{"title":"鸟鸣涧","content":"人闲桂花落，夜静春山空。\n月出惊山鸟，时鸣春涧中。","author":"王维","dynasty":"唐","scope":"180首诗词"},{"title":"登鹳雀楼","content":"白日依山尽，黄河入海流。\n欲穷千里目，更上一层楼。","author":"王之涣","dynasty":"唐","scope":"180首诗词"},{"title":"行宫","content":"寥落古行宫，宫花寂寞红。\n白头宫女在，闲坐说玄宗。","author":"元稹","dynasty":"唐","scope":"180首诗词"},{"title":"相思","content":"红豆生南国，春来发几枝。\n愿君多采撷，此物最相思。","author":"王维","dynasty":"唐","scope":"180首诗词"},{"title":"寻隐者不遇","content":"松下问童子，言师采药去。\n只在此山中，云深不知处。","author":"贾岛","dynasty":"唐","scope":"180首诗词"},{"title":"八阵图","content":"功盖三分国，名成八阵图。\n江流石不转，遗恨失吞吴。","author":"杜甫","dynasty":"唐","scope":"180首诗词"},{"title":"登乐游原","content":"向晚意不适，驱车登古原。\n夕阳无限好，只是近黄昏。","author":"李商隐","dynasty":"唐","scope":"180首诗词"},{"title":"杂诗三首·其二","content":"君自故乡来，应知故乡事。\n来日绮窗前，寒梅著花未？","author":"王维","dynasty":"唐","scope":"180首诗词"},{"title":"宿建德江","content":"移舟泊烟渚，日暮客愁新。\n野旷天低树，江清月近人。","author":"孟浩然","dynasty":"唐","scope":"180首诗词"},{"title":"宫词·故国三千里","content":"故国三千里，深宫二十年。\n一声何满子，双泪落君前。","author":"张祜","dynasty":"唐","scope":"180首诗词"},{"title":"鹿柴","content":"空山不见人，但闻人语响。\n返景入深林，复照青苔上。","author":"王维","dynasty":"唐","scope":"180首诗词"},{"title":"问刘十九","content":"绿蚁新醅酒，红泥小火炉。\n晚来天欲雪，能饮一杯无？","author":"白居易","dynasty":"唐","scope":"180首诗词"},{"title":"怨情","content":"美人卷珠帘，深坐颦蛾眉。\n但见泪痕湿，不知心恨谁。","author":"李白","dynasty":"唐","scope":"180首诗词"},{"title":"渡汉江","content":"岭外音书断，经冬复历春。\n近乡情更怯，不敢问来人。","author":"宋之问","dynasty":"唐","scope":"180首诗词"},{"title":"清明","content":"清明时节雨纷纷，路上行人欲断魂。\n借问酒家何处有，牧童遥指杏花村。","author":"杜牧","dynasty":"唐","scope":"180首诗词"},{"title":"咏柳 \/ 柳枝词","content":"碧玉妆成一树高，万条垂下绿丝绦。\n不知细叶谁裁出，二月春风似剪刀。","author":"贺知章","dynasty":"唐","scope":"180首诗词"},{"title":"芙蓉楼送辛渐","content":"寒雨连江夜入吴，平明送客楚山孤。\n洛阳亲友如相问，一片冰心在玉壶。","author":"王昌龄","dynasty":"唐","scope":"180首诗词"},{"title":"嫦娥","content":"云母屏风烛影深，长河渐落晓星沉。\n嫦娥应悔偷灵药，碧海青天夜夜心。","author":"李商隐","dynasty":"唐","scope":"180首诗词"},{"title":"黄鹤楼送孟浩然之广陵","content":"故人西辞黄鹤楼，烟花三月下扬州。\n孤帆远影碧空尽，唯见长江天际流。","author":"李白","dynasty":"唐","scope":"180首诗词"},{"title":"秋词","content":"自古逢秋悲寂寥，我言秋日胜春朝。\n晴空一鹤排云上，便引诗情到碧霄。","author":"刘禹锡","dynasty":"唐","scope":"180首诗词"},{"title":"绝句","content":"两个黄鹂鸣翠柳，一行白鹭上青天。\n窗含西岭千秋雪，门泊东吴万里船。","author":"杜甫","dynasty":"唐","scope":"180首诗词"},{"title":"秋夕","content":"银烛秋光冷画屏，轻罗小扇扑流萤。\n天阶夜色凉如水，卧看牵牛织女星。","author":"杜牧","dynasty":"唐","scope":"180首诗词"},{"title":"望庐山瀑布","content":"日照香炉生紫烟，遥看瀑布挂前川。\n飞流直下三千尺，疑是银河落九天。","author":"李白","dynasty":"唐","scope":"180首诗词"},{"title":"九月九日忆山东兄弟","content":"独在异乡为异客，每逢佳节倍思亲。\n遥知兄弟登高处，遍插茱萸少一人。","author":"王维","dynasty":"唐","scope":"180首诗词"},{"title":"夜雨寄北","content":"君问归期未有期，巴山夜雨涨秋池。\n何当共剪西窗烛，却话巴山夜雨时。","author":"李商隐","dynasty":"唐","scope":"180首诗词"},{"title":"凉州词二首·其一","content":"葡萄美酒夜光杯，欲饮琵琶马上催。\n醉卧沙场君莫笑，古来征战几人回？","author":"王翰","dynasty":"唐","scope":"180首诗词"},{"title":"离思五首·其四","content":"曾经沧海难为水，除却巫山不是云。\n取次花丛懒回顾，半缘修道半缘君。","author":"元稹","dynasty":"唐","scope":"180首诗词"},{"title":"江南春","content":"千里莺啼绿映红，水村山郭酒旗风。\n南朝四百八十寺，多少楼台烟雨中。","author":"杜牧","dynasty":"唐","scope":"180首诗词"},{"title":"秋思","content":"洛阳城里见秋风，欲作家书意万重。\n复恐匆匆说不尽，行人临发又开封。","author":"张籍","dynasty":"唐","scope":"180首诗词"},{"title":"泊秦淮","content":"烟笼寒水月笼沙，夜泊秦淮近酒家。\n商女不知亡国恨，隔江犹唱《后庭花》。","author":"杜牧","dynasty":"唐","scope":"180首诗词"},{"title":"渭城曲","content":"渭城朝雨浥轻尘，客舍青青柳色新。\n劝君更尽一杯酒，西出阳关无故人。","author":"王维","dynasty":"唐","scope":"180首诗词"},{"title":"出塞二首·其一","content":"秦时明月汉时关，万里长征人未还。\n但使龙城飞将在，不教胡马度阴山。","author":"王昌龄","dynasty":"唐","scope":"180首诗词"},{"title":"回乡偶书二首·其一","content":"少小离家老大回，乡音无改鬓毛衰。\n儿童相见不相识，笑问客从何处来。","author":"贺知章","dynasty":"唐","scope":"180首诗词"},{"title":"春望","content":"国破山河在，城春草木深。\n感时花溅泪，恨别鸟惊心。\n烽火连三月，家书抵万金。\n白头搔更短，浑欲不胜簪。","author":"杜甫","dynasty":"唐","scope":"180首诗词"},{"title":"春夜喜雨","content":"好雨知时节，当春乃发生。\n随风潜入夜，润物细无声。\n野径云俱黑，江船火独明。\n晓看红湿处，花重锦官城。","author":"杜甫","dynasty":"唐","scope":"180首诗词"},{"title":"山居秋暝","content":"空山新雨后，天气晚来秋。\n明月松间照，清泉石上流。\n竹喧归浣女，莲动下渔舟。\n随意春芳歇，王孙自可留。","author":"王维","dynasty":"唐","scope":"180首诗词"},{"title":"使至塞上","content":"单车欲问边，属国过居延。\n征蓬出汉塞，归雁入胡天。\n大漠孤烟直，长河落日圆。\n萧关逢候骑，都护在燕然。","author":"王维","dynasty":"唐","scope":"180首诗词"},{"title":"望岳","content":"岱宗夫如何？齐鲁青未了。\n造化钟神秀，阴阳割昏晓。\n荡胸生曾云，决眦入归鸟。\n会当凌绝顶，一览众山小。","author":"杜甫","dynasty":"唐","scope":"180首诗词"},{"title":"过故人庄","content":"故人具鸡黍，邀我至田家。\n绿树村边合，青山郭外斜。\n开轩面场圃，把酒话桑麻。\n待到重阳日，还来就菊花。","author":"孟浩然","dynasty":"唐","scope":"180首诗词"},{"title":"送友人","content":"青山横北郭，白水绕东城。\n此地一为别，孤蓬万里征。\n浮云游子意，落日故人情。\n挥手自兹去，萧萧班马鸣。","author":"李白","dynasty":"唐","scope":"180首诗词"},{"title":"送杜少府之任蜀州","content":"城阙辅三秦，风烟望五津。\n与君离别意，同是宦游人。\n海内存知己，天涯若比邻。\n无为在歧路，儿女共沾巾。","author":"王勃","dynasty":"唐","scope":"180首诗词"},{"title":"望月怀远","content":"海上生明月，天涯共此时。\n情人怨遥夜，竟夕起相思。\n灭烛怜光满，披衣觉露滋。\n不堪盈手赠，还寝梦佳期。","author":"张九龄","dynasty":"唐","scope":"180首诗词"},{"title":"渡荆门送别","content":"渡远荆门外，来从楚国游。\n山随平野尽，江入大荒流。\n月下飞天镜，云生结海楼。\n仍怜故乡水，万里送行舟。","author":"李白","dynasty":"唐","scope":"180首诗词"},{"title":"终南别业","content":"中岁颇好道，晚家南山陲。\n兴来每独往，胜事空自知。\n行到水穷处，坐看云起时。\n偶然值林叟，谈笑无还期。","author":"王维","dynasty":"唐","scope":"180首诗词"},{"title":"月夜忆舍弟","content":"戍鼓断人行，边秋一雁声。\n露从今夜白，月是故乡明。\n有弟皆分散，无家问死生。\n寄书长不达，况乃未休兵。","author":"杜甫","dynasty":"唐","scope":"180首诗词"},{"title":"赠孟浩然","content":"吾爱孟夫子，风流天下闻。\n红颜弃轩冕，白首卧松云。\n醉月频中圣，迷花不事君。\n高山安可仰，徒此揖清芬。","author":"李白","dynasty":"唐","scope":"180首诗词"},{"title":"旅夜书怀","content":"细草微风岸，危樯独夜舟。\n星垂平野阔，月涌大江流。\n名岂文章著，官应老病休。\n飘飘何所似，天地一沙鸥。","author":"杜甫","dynasty":"唐","scope":"180首诗词"},{"title":"草","content":"离离原上草，一岁一枯荣。\n野火烧不尽，春风吹又生。\n远芳侵古道，晴翠接荒城。\n又送王孙去，萋萋满别情。","author":"白居易","dynasty":"唐","scope":"180首诗词"},{"title":"月夜","content":"今夜鄜州月，闺中只独看。\n遥怜小儿女，未解忆长安。\n香雾云鬟湿，清辉玉臂寒。\n何时倚虚幌，双照泪痕干。","author":"杜甫","dynasty":"唐","scope":"180首诗词"},{"title":"北青萝","content":"残阳西入崦，茅屋访孤僧。\n落叶人何在，寒云路几层。\n独敲初夜磬，闲倚一枝藤。\n世界微尘里，吾宁爱与憎。","author":"李商隐","dynasty":"唐","scope":"180首诗词"},{"title":"送梓州李使君","content":"万壑树参天，千山响杜鹃。\n山中一夜雨，树杪百重泉。\n汉女输橦布，巴人讼芋田。\n文翁翻教授，不敢倚先贤。","author":"王维","dynasty":"唐","scope":"180首诗词"},{"title":"次北固山下","content":"客路青山外，行舟绿水前。\n潮平两岸阔，风正一帆悬。\n海日生残夜，江春入旧年。\n乡书何处达？归雁洛阳边。","author":"王湾","dynasty":"唐","scope":"180首诗词"},{"title":"钱塘湖春行","content":"孤山寺北贾亭西，水面初平云脚低。\n几处早莺争暖树，谁家新燕啄春泥。\n乱花渐欲迷人眼，浅草才能没马蹄。\n最爱湖东行不足，绿杨阴里白沙堤。","author":"白居易","dynasty":"唐","scope":"180首诗词"},{"title":"无题·相见时难别亦难","content":"相见时难别亦难，东风无力百花残。\n春蚕到死丝方尽，蜡炬成灰泪始干。\n晓镜但愁云鬓改，夜吟应觉月光寒。\n蓬山此去无多路，青鸟殷勤为探看。","author":"李商隐","dynasty":"唐","scope":"180首诗词"},{"title":"闻官军收河南河北","content":"剑外忽传收蓟北，初闻涕泪满衣裳。\n却看妻子愁何在，漫卷诗书喜欲狂。\n白日放歌须纵酒，青春作伴好还乡。\n即从巴峡穿巫峡，便下襄阳向洛阳。","author":"杜甫","dynasty":"唐","scope":"180首诗词"},{"title":"酬乐天扬州初逢席上见赠","content":"巴山楚水凄凉地，二十三年弃置身。\n怀旧空吟闻笛赋，到乡翻似烂柯人。\n沉舟侧畔千帆过，病树前头万木春。\n今日听君歌一曲，暂凭杯酒长精神。","author":"刘禹锡","dynasty":"唐","scope":"180首诗词"},{"title":"黄鹤楼","content":"昔人已乘黄鹤去，此地空余黄鹤楼。\n黄鹤一去不复返，白云千载空悠悠。\n晴川历历汉阳树，芳草萋萋鹦鹉洲。\n日暮乡关何处是？烟波江上使人愁。","author":"催灏","dynasty":"唐","scope":"180首诗词"},{"title":"锦瑟","content":"锦瑟无端五十弦，一弦一柱思华年。\n庄生晓梦迷蝴蝶，望帝春心托杜鹃。\n沧海月明珠有泪，蓝田日暖玉生烟。\n此情可待成追忆，只是当时已惘然。","author":"李商隐","dynasty":"唐","scope":"180首诗词"},{"title":"登高","content":"风急天高猿啸哀，渚清沙白鸟飞回。\n无边落木萧萧下，不尽长江滚滚来。\n万里悲秋常作客，百年多病独登台。\n艰难苦恨繁霜鬓，潦倒新停浊酒杯。","author":"杜甫","dynasty":"唐","scope":"180首诗词"},{"title":"登金陵凤凰台","content":"凤凰台上凤凰游，凤去台空江自流。\n吴宫花草埋幽径，晋代衣冠成古丘。\n三山半落青天外，二水中分白鹭洲。\n总为浮云能蔽日，长安不见使人愁。","author":"李白","dynasty":"唐","scope":"180首诗词"},{"title":"无题·昨夜星辰昨夜风","content":"昨夜星辰昨夜风，画楼西畔桂堂东。\n身无彩凤双飞翼，心有灵犀一点通。\n隔座送钩春酒暖，分曹射覆蜡灯红。\n嗟余听鼓应官去，走马兰台类转蓬。","author":"李商隐","dynasty":"唐","scope":"180首诗词"},{"title":"蜀相","content":"丞相祠堂何处寻，锦官城外柏森森。\n映阶碧草自春色，隔叶黄鹂空好音。\n三顾频烦天下计，两朝开济老臣心。\n出师未捷身先死，长使英雄泪满襟。","author":"杜甫","dynasty":"唐","scope":"180首诗词"},{"title":"声声慢·寻寻觅觅","content":"寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他、晚来风急？雁过也，正伤心，却是旧时相识。\n\n满地黄花堆积。憔悴损，如今有谁堪摘？守着窗儿，独自怎生得黑？梧桐更兼细雨，到黄昏、点点滴滴。这次第，怎一个愁字了得！","author":"李清照","dynasty":"宋","scope":"180首诗词"},{"title":"虞美人·听雨","content":"少年听雨歌楼上。红烛昏罗帐。壮年听雨客舟中。江阔云低、断雁叫西风。\n\n而今听雨僧庐下。鬓已星星也。悲欢离合总无情。一任阶前、点滴到天明。","author":"蒋捷","dynasty":"宋","scope":"180首诗词"},{"title":"青玉案·元夕","content":"东风夜放花千树。更吹落、星如雨。宝马雕车香满路。凤箫声动，玉壶光转，一夜鱼龙舞。\n\n蛾儿雪柳黄金缕。笑语盈盈暗香去。众里寻他千百度。蓦然回首，那人却在，灯火阑珊处。","author":"辛弃疾","dynasty":"宋","scope":"180首诗词"},{"title":"江城子·乙卯正月二十日夜记梦","content":"十年生死两茫茫，不思量，自难忘。千里孤坟，无处话凄凉。纵使相逢应不识，尘满面，鬓如霜。\n\n夜来幽梦忽还乡，小轩窗，正梳妆。相顾无言，惟有泪千行。料得年年肠断处，明月夜，短松冈。","author":"苏轼","dynasty":"宋","scope":"180首诗词"},{"title":"武陵春·春晚","content":"风住尘香花已尽，日晚倦梳头。物是人非事事休，欲语泪先流。\n\n闻说双溪春尚好，也拟泛轻舟。只恐双溪舴艋舟，载不动许多愁。","author":"李清照","dynasty":"宋","scope":"180首诗词"},{"title":"雨霖铃·寒蝉凄切","content":"寒蝉凄切，对长亭晚，骤雨初歇。都门帐饮无绪，留恋处，兰舟催发。执手相看泪眼，竟无语凝噎。念去去，千里烟波，暮霭沉沉楚天阔。\n\n多情自古伤离别，更那堪，冷落清秋节！今宵酒醒何处？杨柳岸，晓风残月。此去经年，应是良辰好景虚设。便纵有千种风情，更与何人说？","author":"柳永","dynasty":"宋","scope":"180首诗词"},{"title":"浣溪沙·一曲新词酒一杯","content":"一曲新词酒一杯，去年天气旧亭台。夕阳西下几时回？\n\n无可奈何花落去，似曾相识燕归来。小园香径独徘徊。","author":"晏殊","dynasty":"宋","scope":"180首诗词"},{"title":"一剪梅·红藕香残玉簟秋","content":"红藕香残玉簟秋。轻解罗裳，独上兰舟。云中谁寄锦书来，雁字回时，月满西楼。\n\n花自飘零水自流。一种相思，两处闲愁。此情无计可消除，才下眉头，却上心头。","author":"李清照","dynasty":"宋","scope":"180首诗词"},{"title":"千秋岁·数声鶗鴂","content":"数声鶗鴂，又报芳菲歇。惜春更把残红折。雨轻风色暴，梅子青时节。永丰柳，无人尽日花飞雪。\n\n莫把幺弦拨，怨极弦能说。天不老，情难绝。心似双丝网，中有千千结。夜过也，东窗未白凝残月。","author":"张先","dynasty":"宋","scope":"180首诗词"},{"title":"鹊桥仙·纤云弄巧","content":"纤云弄巧，飞星传恨，银汉迢迢暗度。金风玉露一相逢，便胜却人间无数。\n\n柔情似水，佳期如梦，忍顾鹊桥归路。两情若是久长时，又岂在朝朝暮暮。","author":"秦观","dynasty":"宋","scope":"180首诗词"},{"title":"蝶恋花·伫倚危楼风细细","content":"伫倚危楼风细细，望极春愁，黯黯生天际。草色烟光残照里，无言谁会凭阑意。\n\n拟把疏狂图一醉，对酒当歌，强乐还无味。衣带渐宽终不悔，为伊消得人憔悴。","author":"柳永","dynasty":"宋","scope":"180首诗词"},{"title":"醉花阴·薄雾浓云愁永昼","content":"薄雾浓云愁永昼，瑞脑消金兽。佳节又重阳，玉枕纱橱，半夜凉初透。\n\n东篱把酒黄昏后，有暗香盈袖。莫道不销魂，帘卷西风，人比黄花瘦。","author":"李清照","dynasty":"宋","scope":"180首诗词"},{"title":"蝶恋花·春景","content":"花褪残红青杏小。燕子飞时，绿水人家绕。枝上柳绵吹又少。天涯何处无芳草！\n\n墙里秋千墙外道。墙外行人，墙里佳人笑。笑渐不闻声渐悄。多情却被无情恼。","author":"苏轼","dynasty":"宋","scope":"180首诗词"},{"title":"临江仙·梦后楼台高锁","content":"梦后楼台高锁，酒醒帘幕低垂。去年春恨却来时。落花人独立，微雨燕双飞。\n\n记得小蘋初见，两重心字罗衣。琵琶弦上说相思。当时明月在，曾照彩云归。","author":"晏几道","dynasty":"宋","scope":"180首诗词"},{"title":"苏幕遮·怀旧","content":"碧云天，黄叶地。秋色连波，波上寒烟翠。山映斜阳天接水。芳草无情，更在斜阳外。\n\n黯乡魂，追旅思。夜夜除非，好梦留人睡。明月楼高休独倚。酒入愁肠，化作相思泪。","author":"范仲淹","dynasty":"宋","scope":"180首诗词"},{"title":"丑奴儿·书博山道中壁","content":"少年不识愁滋味，爱上层楼。爱上层楼。为赋新词强说愁。\n\n而今识尽愁滋味，欲说还休。欲说还休。却道天凉好个秋。","author":"辛弃疾","dynasty":"宋","scope":"180首诗词"},{"title":"卜算子·我住长江头","content":"我住长江头，君住长江尾。日日思君不见君，共饮长江水。\n\n此水几时休，此恨何时已。只愿君心似我心，定不负相思意。","author":"李之仪","dynasty":"宋","scope":"180首诗词"},{"title":"蝶恋花·庭院深深深几许","content":"庭院深深深几许，杨柳堆烟，帘幕无重数。玉勒雕鞍游冶处，楼高不见章台路。\n\n雨横风狂三月暮，门掩黄昏，无计留春住。泪眼问花花不语，乱红飞过秋千去。","author":"欧阳修","dynasty":"宋","scope":"180首诗词"},{"title":"一剪梅·舟过吴江","content":"一片春愁待酒浇。江上舟摇，楼上帘招。秋娘渡与泰娘桥，风又飘飘，雨又萧萧。\n\n何日归家洗客袍？银字笙调，心字香烧。流光容易把人抛，红了樱桃，绿了芭蕉。","author":"蒋捷","dynasty":"宋","scope":"180首诗词"},{"title":"玉楼春·春景","content":"东城渐觉风光好。縠皱波纹迎客棹。绿杨烟外晓寒轻，红杏枝头春意闹。\n\n浮生长恨欢娱少。肯爱千金轻一笑。为君持酒劝斜阳，且向花间留晚照。","author":"宋祁","dynasty":"宋","scope":"180首诗词"},{"title":"念奴娇·赤壁怀古","content":"大江东去，浪淘尽，千古风流人物。故垒西边，人道是，三国周郎赤壁。乱石穿空，惊涛拍岸，卷起千堆雪。江山如画，一时多少豪杰。\n\n遥想公瑾当年，小乔初嫁了，雄姿英发。羽扇纶巾，谈笑间，樯橹灰飞烟灭。故国神游，多情应笑我，早生华发。人生如梦，一尊还酹江月。","author":"苏轼","dynasty":"宋","scope":"180首诗词"},{"title":"破阵子·为陈同甫赋壮词以寄之","content":"醉里挑灯看剑，梦回吹角连营。八百里分麾下炙，五十弦翻塞外声。沙场秋点兵。\n\n马作的卢飞快，弓如霹雳弦惊。了却君王天下事，赢得生前身后名。可怜白发生！","author":"辛弃疾","dynasty":"宋","scope":"180首诗词"},{"title":"江城子·密州出猎","content":"老夫聊发少年狂，左牵黄，右擎苍，锦帽貂裘，千骑卷平冈。为报倾城随太守，亲射虎，看孙郎。\n\n酒酣胸胆尚开张，鬓微霜，又何妨！持节云中，何日遣冯唐？会挽雕弓如满月，西北望，射天狼。","author":"苏轼","dynasty":"宋","scope":"180首诗词"},{"title":"定风波·莫听穿林打叶声","content":"莫听穿林打叶声，何妨吟啸且徐行。竹杖芒鞋轻胜马，谁怕？一蓑烟雨任平生。\n\n料峭春风吹酒醒，微冷，山头斜照却相迎。回首向来萧瑟处，归去，也无风雨也无晴。","author":"苏轼","dynasty":"宋","scope":"180首诗词"},{"title":"南乡子·登京口北固亭有怀","content":"何处望神州？满眼风光北固楼。千古兴亡多少事？悠悠。不尽长江滚滚流。\n\n年少万兜鍪，坐断东南战未休。天下英雄谁敌手？曹刘。生子当如孙仲谋。","author":"辛弃疾","dynasty":"宋","scope":"180首诗词"},{"title":"酹江月·和友驿中言别","content":"乾坤能大，算蛟龙元不是池中物。\n风雨牢愁无著处，那更寒蛩四壁。\n横槊题诗，登楼作赋，万事空中雪。\n江流如此，方来还有英杰。\n\n堪笑一叶漂零，重来淮水，正凉风新发。\n镜里朱颜都变尽，只有丹心难灭。\n去去龙沙，江山回首，一线青如发。\n故人应念，杜鹃枝上残月。","author":"文天祥","dynasty":"宋","scope":"180首诗词"},{"title":"诉衷情·当年万里觅封侯","content":"当年万里觅封侯，匹马戍梁州。关河梦断何处？尘暗旧貂裘。\n\n胡未灭，鬓先秋，泪空流。此生谁料，心在天山，身老沧洲。","author":"陆游","dynasty":"宋","scope":"180首诗词"},{"title":"鹧鸪天·西都作","content":"我是清都山水郎，天教分付与疏狂。\n曾批给雨支风券，累上留云借月章。\n\n诗万首，酒千觞。几曾着眼看侯王？\n玉楼金阙慵归去，且插梅花醉洛阳。","author":"朱敦儒","dynasty":"宋","scope":"180首诗词"},{"title":"满江红·写怀","content":"怒发冲冠，凭栏处、潇潇雨歇。抬望眼，仰天长啸，壮怀激烈。三十功名尘与土，八千里路云和月。莫等闲，白了少年头，空悲切！\n\n靖康耻，犹未雪。臣子恨，何时灭！驾长车，踏破贺兰山缺。壮志饥餐胡虏肉，笑谈渴饮匈奴血。待从头、收拾旧山河，朝天阙。","author":"岳飞","dynasty":"宋","scope":"180首诗词"},{"title":"浪淘沙令·伊吕两衰翁","content":"伊吕两衰翁，历遍穷通。一为钓叟一耕佣。若使当时身不遇，老了英雄。\n\n汤武偶相逢，风虎云龙。兴王只在谈笑中。直至如今千载后，谁与争功！","author":"王安石","dynasty":"宋","scope":"180首诗词"},{"title":"虞美人·春花秋月何时了","content":"春花秋月何时了？往事知多少。小楼昨夜又东风，故国不堪回首月明中。\n\n雕栏玉砌应犹在，只是朱颜改。问君能有几多愁？恰似一江春水向东流。","author":"李煜","dynasty":"五代","scope":"180首诗词"},{"title":"相见欢·无言独上西楼","content":"无言独上西楼，月如钩。寂寞梧桐深院锁清秋。\n\n剪不断，理还乱，是离愁。别是一般滋味在心头。","author":"李煜","dynasty":"五代","scope":"180首诗词"},{"title":"浪淘沙令·帘外雨潺潺","content":"帘外雨潺潺，春意阑珊。罗衾不耐五更寒。梦里不知身是客，一晌贪欢。\n\n独自莫凭栏，无限江山，别时容易见时难。流水落花春去也，天上人间。","author":"李煜","dynasty":"五代","scope":"180首诗词"},{"title":"破阵子·四十年来家国","content":"四十年来家国，三千里地山河。凤阁龙楼连霄汉，玉树琼枝作烟萝，几曾识干戈？\n\n一旦归为臣虏，沈腰潘鬓消磨。最是仓皇辞庙日，教坊犹奏别离歌，垂泪对宫娥。","author":"李煜","dynasty":"五代","scope":"180首诗词"},{"title":"乌夜啼·昨夜风兼雨","content":"昨夜风兼雨，帘帏飒飒秋声。烛残漏断频欹枕，起坐不能平。\n\n世事漫随流水，算来一梦浮生。醉乡路稳宜频到，此外不堪行。","author":"李煜","dynasty":"五代","scope":"180首诗词"},{"title":"木兰花·拟古决绝词柬友","content":"人生若只如初见，何事秋风悲画扇。\n等闲变却故人心，却道故人心易变。\n骊山语罢清宵半，泪雨霖铃终不怨。\n何如薄幸锦衣郎，比翼连枝当日愿。","author":"纳兰性德","dynasty":"清","scope":"180首诗词"},{"title":"浣溪沙·谁念西风独自凉","content":"谁念西风独自凉，萧萧黄叶闭疏窗，沉思往事立残阳。\n\n被酒莫惊春睡重，赌书消得泼茶香，当时只道是寻常。","author":"纳兰性德","dynasty":"清","scope":"180首诗词"},{"title":"画堂春·一生一代一双人","content":"一生一代一双人，争教两处销魂。相思相望不相亲，天为谁春。\n\n浆向蓝桥易乞，药成碧海难奔。若容相访饮牛津，相对忘贫。","author":"纳兰性德","dynasty":"清","scope":"180首诗词"},{"title":"长相思·山一程","content":"山一程，水一程，身向榆关那畔行，夜深千帐灯。\n\n风一更，雪一更，聒碎乡心梦不成，故园无此声。","author":"纳兰性德","dynasty":"清","scope":"180首诗词"},{"title":"临江仙·寒柳","content":"飞絮飞花何处是，层冰积雪摧残，疏疏一树五更寒。爱他明月好，憔悴也相关。\n\n最是繁丝摇落后，转教人忆春山。湔裙梦断续应难。西风多少恨，吹不散眉弯。","author":"纳兰性德","dynasty":"清","scope":"180首诗词"},{"title":"夏日绝句","content":"生当作人杰，死亦为鬼雄。\n至今思项羽，不肯过江东。","author":"李清照","dynasty":"宋","scope":"180首诗词"},{"title":"梅花","content":"墙角数枝梅，凌寒独自开。\n遥知不是雪，为有暗香来。","author":"王安石","dynasty":"宋","scope":"180首诗词"},{"title":"江上渔者","content":"江上往来人，但爱鲈鱼美。\n君看一叶舟，出没风波里。","author":"范仲淹","dynasty":"宋","scope":"180首诗词"},{"title":"晓出净慈寺送林子方","content":"毕竟西湖六月中，风光不与四时同。\n接天莲叶无穷碧，映日荷花别样红。","author":"杨万里","dynasty":"宋","scope":"180首诗词"},{"title":"题西林壁","content":"横看成岭侧成峰，远近高低各不同。\n不识庐山真面目，只缘身在此山中。","author":"苏轼","dynasty":"宋","scope":"180首诗词"},{"title":"惠崇春江晚景二首","content":"竹外桃花三两枝，春江水暖鸭先知。\n蒌蒿满地芦芽短，正是河豚欲上时。","author":"苏轼","dynasty":"宋","scope":"180首诗词"},{"title":"寒菊","content":"花开不并百花丛，独立疏篱趣未穷。\n宁可枝头抱香死，何曾吹落北风中。","author":"郑思肖","dynasty":"宋","scope":"180首诗词"},{"title":"示儿","content":"死去元知万事空，但悲不见九州同。\n王师北定中原日，家祭无忘告乃翁。","author":"陆游","dynasty":"宋","scope":"180首诗词"},{"title":"饮湖上初晴后雨二首·其二","content":"水光潋滟晴方好，山色空蒙雨亦奇。\n欲把西湖比西子，淡妆浓抹总相宜。","author":"苏轼","dynasty":"宋","scope":"180首诗词"},{"title":"泊船瓜洲","content":"京口瓜洲一水间，钟山只隔数重山。\n春风又绿江南岸，明月何时照我还？","author":"王安石","dynasty":"宋","scope":"180首诗词"},{"title":"元日","content":"爆竹声中一岁除，春风送暖入屠苏。\n千门万户曈曈日，总把新桃换旧符。","author":"王安石","dynasty":"宋","scope":"180首诗词"},{"title":"春日","content":"胜日寻芳泗水滨，无边光景一时新。\n等闲识得东风面，万紫千红总是春。","author":"朱熹","dynasty":"宋","scope":"180首诗词"},{"title":"小池","content":"泉眼无声惜细流，树阴照水爱晴柔。\n小荷才露尖尖角，早有蜻蜓立上头。","author":"杨万里","dynasty":"宋","scope":"180首诗词"},{"title":"冬夜读书示子聿","content":"古人学问无遗力，少壮工夫老始成。\n纸上得来终觉浅，绝知此事要躬行。","author":"陆游","dynasty":"宋","scope":"180首诗词"},{"title":"梅花绝句·其一","content":"闻道梅花坼晓风，雪堆遍满四山中。\n何方可化身千亿，一树梅花一放翁。","author":"陆游","dynasty":"宋","scope":"180首诗词"},{"title":"游园不值","content":"应怜屐齿印苍苔，小扣柴扉久不开。\n春色满园关不住，一枝红杏出墙来。","author":"叶绍翁","dynasty":"宋","scope":"180首诗词"},{"title":"游山西村","content":"莫笑农家腊酒浑，丰年留客足鸡豚。\n山重水复疑无路，柳暗花明又一村。\n箫鼓追随春社近，衣冠简朴古风存。\n从今若许闲乘月，拄杖无时夜叩门。","author":"陆游","dynasty":"宋","scope":"180首诗词"},{"title":"过零丁洋","content":"辛苦遭逢起一经，干戈寥落四周星。\n山河破碎风飘絮，身世浮沉雨打萍。\n惶恐滩头说惶恐，零丁洋里叹零丁。\n人生自古谁无死？留取丹心照汗青。","author":"文天祥","dynasty":"宋","scope":"180首诗词"},{"title":"书愤五首·其一","content":"早岁那知世事艰，中原北望气如山。\n楼船夜雪瓜洲渡，铁马秋风大散关。\n塞上长城空自许，镜中衰鬓已先斑。\n出师一表真名世，千载谁堪伯仲间！","author":"陆游","dynasty":"宋","scope":"180首诗词"},{"title":"临安春雨初霁","content":"世味年来薄似纱，谁令骑马客京华。\n小楼一夜听春雨，深巷明朝卖杏花。\n矮纸斜行闲作草，晴窗细乳戏分茶。\n素衣莫起风尘叹，犹及清明可到家。","author":"陆游","dynasty":"宋","scope":"180首诗词"},{"title":"关雎","content":"关关雎鸠，在河之洲。窈窕淑女，君子好逑。\n参差荇菜，左右流之。窈窕淑女，寤寐求之。\n求之不得，寤寐思服。悠哉悠哉，辗转反侧。\n参差荇菜，左右采之。窈窕淑女，琴瑟友之。\n参差荇菜，左右芼之。窈窕淑女，钟鼓乐之。","author":"佚名","dynasty":"先秦","scope":"180首诗词"},{"title":"蒹葭","content":"蒹葭苍苍，白露为霜。所谓伊人，在水一方。\n溯洄从之，道阻且长。溯游从之，宛在水中央。\n蒹葭萋萋，白露未晞。所谓伊人，在水之湄。\n溯洄从之，道阻且跻。溯游从之，宛在水中坻。\n蒹葭采采，白露未已。所谓伊人，在水之涘。\n溯洄从之，道阻且右。溯游从之，宛在水中沚。","author":"佚名","dynasty":"先秦","scope":"180首诗词"},{"title":"桃夭","content":"桃之夭夭，灼灼其华。之子于归，宜其室家。\n桃之夭夭，有蕡其实。之子于归，宜其家室。\n桃之夭夭，其叶蓁蓁。之子于归，宜其家人。","author":"佚名","dynasty":"先秦","scope":"180首诗词"},{"title":"荆轲歌","content":"风萧萧兮易水寒，壮士一去兮不复还。\n探虎穴兮入蛟宫，仰天呼气兮成白虹。","author":"佚名","dynasty":"先秦","scope":"180首诗词"},{"title":"子衿","content":"青青子衿，悠悠我心。纵我不往，子宁不嗣音？\n青青子佩，悠悠我思。纵我不往，子宁不来？\n挑兮达兮，在城阙兮。一日不见，如三月兮。","author":"佚名","dynasty":"先秦","scope":"180首诗词"},{"title":"越人歌","content":"今夕何夕兮，搴舟中流。\n今日何日兮，得与王子同舟。\n蒙羞被好兮，不訾诟耻。\n心几烦而不绝兮，得知王子。\n山有木兮木有枝，心悦君兮君不知。","author":"佚名","dynasty":"先秦","scope":"180首诗词"},{"title":"木瓜","content":"投我以木瓜，报之以琼琚。匪报也，永以为好也！\n投我以木桃，报之以琼瑶。匪报也，永以为好也！\n投我以木李，报之以琼玖。匪报也，永以为好也！","author":"佚名","dynasty":"先秦","scope":"180首诗词"},{"title":"采葛","content":"彼采葛兮，一日不见，如三月兮！\n彼采萧兮，一日不见，如三秋兮！\n彼采艾兮！一日不见，如三岁兮！","author":"佚名","dynasty":"先秦","scope":"180首诗词"},{"title":"国风·郑风·野有蔓草","content":"野有蔓草，零露漙兮。有美一人，清扬婉兮。邂逅相遇，适我愿兮。\n野有蔓草，零露瀼瀼。有美一人，婉如清扬。邂逅相遇，与子偕臧。","author":"佚名","dynasty":"先秦","scope":"180首诗词"},{"title":"诗经·陈风·月出","content":"月出皎兮，佼人僚兮。舒窈纠兮，劳心悄兮。\n月出皓兮，佼人懰兮。舒忧受兮，劳心慅兮。\n月出照兮，佼人燎兮。舒夭绍兮，劳心惨兮。","author":"佚名","dynasty":"先秦","scope":"180首诗词"},{"title":"长歌行","content":"青青园中葵，朝露待日晞。\n阳春布德泽，万物生光辉。\n常恐秋节至，焜黄华叶衰。\n百川东到海，何时复西归？\n少壮不努力，老大徒伤悲！","author":"佚名","dynasty":"两汉","scope":"180首诗词"},{"title":"凤求凰","content":"凤兮凤兮归故乡，遨游四海求其凰。\n时未遇兮无所将，何悟今兮升斯堂！\n有艳淑女在闺房，室迩人遐毒我肠。\n何缘交颈为鸳鸯，胡颉颃兮共翱翔！\n凰兮凰兮从我栖，得托孳尾永为妃。\n交情通意心和谐，中夜相从知者谁？\n双翼俱起翻高飞，无感我思使余悲。","author":"司马相如","dynasty":"两汉","scope":"180首诗词"},{"title":"白头吟","content":"皑如山上雪，皎若云间月。\n闻君有两意，故来相决绝。\n今日斗酒会，明旦沟水头。\n躞蹀御沟上，沟水东西流。\n凄凄复凄凄，嫁娶不须啼。\n愿得一心人，白头不相离。\n竹竿何袅袅，鱼尾何簁簁！\n男儿重意气，何用钱刀为！","author":"卓文君","dynasty":"两汉","scope":"180首诗词"},{"title":"垓下歌","content":"力拔山兮气盖世。时不利兮骓不逝。\n骓不逝兮可奈何！虞兮虞兮奈若何！","author":"项羽","dynasty":"两汉","scope":"180首诗词"},{"title":"大风歌","content":"大风起兮云飞扬，\n威加海内兮归故乡，\n安得猛士兮守四方！","author":"刘邦","dynasty":"两汉","scope":"180首诗词"},{"title":"江南","content":"江南可采莲，莲叶何田田，鱼戏莲叶间。\n鱼戏莲叶东，鱼戏莲叶西，鱼戏莲叶南，鱼戏莲叶北。","author":"佚名","dynasty":"两汉","scope":"180首诗词"},{"title":"留别妻","content":"结发为夫妻，恩爱两不疑。\n欢娱在今夕，嬿婉及良时。\n征夫怀远路，起视夜何其？\n参辰皆已没，去去从此辞。\n行役在战场，相见未有期。\n握手一长叹，泪为生别滋。\n努力爱春华，莫忘欢乐时。\n生当复来归，死当长相思。","author":"苏武","dynasty":"两汉","scope":"180首诗词"},{"title":"上邪","content":"上邪，我欲与君相知，长命无绝衰。\n\n山无陵，江水为竭。冬雷震震，夏雨雪。天地合，乃敢与君绝。","author":"佚名","dynasty":"两汉","scope":"180首诗词"},{"title":"李延年歌","content":"北方有佳人，绝世而独立。\n一顾倾人城，再顾倾人国。\n宁不知倾城与倾国？佳人难再得。","author":"李延年","dynasty":"两汉","scope":"180首诗词"},{"title":"秋风辞","content":"秋风起兮白云飞，草木黄落兮雁南归。\n兰有秀兮菊有芳，怀佳人兮不能忘。\n泛楼船兮济汾河，横中流兮扬素波。\n箫鼓鸣兮发棹歌，欢乐极兮哀情多。\n少壮几时兮奈老何！","author":"刘彻","dynasty":"两汉","scope":"180首诗词"},{"title":"行行重行行","content":"行行重行行，与君生别离。\n相去万余里，各在天一涯。\n道路阻且长，会面安可知？\n胡马依北风，越鸟巢南枝。\n相去日已远，衣带日已缓。\n浮云蔽白日，游子不顾返。\n思君令人老，岁月忽已晚。\n弃捐勿复道，努力加餐饭。","author":"佚名","dynasty":"两汉","scope":"180首诗词"},{"title":"迢迢牵牛星","content":"迢迢牵牛星，皎皎河汉女。\n纤纤擢素手，札札弄机杼。\n终日不成章，泣涕零如雨。\n河汉清且浅，相去复几许！\n盈盈一水间，脉脉不得语。","author":"佚名","dynasty":"两汉","scope":"180首诗词"},{"title":"明月何皎皎","content":"明月何皎皎，照我罗床帏。\n忧愁不能寐，揽衣起徘徊。\n客行虽云乐，不如早旋归。\n出户独彷徨，愁思当告谁！\n引领还入房，泪下沾裳衣。","author":"佚名","dynasty":"两汉","scope":"180首诗词"},{"title":"生年不满百","content":"生年不满百，常怀千岁忧。\n昼短苦夜长，何不秉烛游！\n为乐当及时，何能待来兹？\n愚者爱惜费，但为後世嗤。\n仙人王子乔，难可与等期。","author":"佚名","dynasty":"两汉","scope":"180首诗词"},{"title":"青青河畔草","content":"青青河畔草，郁郁园中柳。\n盈盈楼上女，皎皎当窗牖。\n娥娥红粉妆，纤纤出素手。\n昔为倡家女，今为荡子妇。\n荡子行不归，空床难独守。","author":"佚名","dynasty":"两汉","scope":"180首诗词"},{"title":"和项王歌","content":"汉兵已略地，四方楚歌声。\n大王意气尽，贱妾何聊生！","author":"虞姬","dynasty":"两汉","scope":"180首诗词"},{"title":"怨歌行","content":"新裂齐纨素，皎洁如霜雪。\n裁为合欢扇，团团似明月。\n出入君怀袖，动摇微风发。\n常恐秋节至，凉飙夺炎热。\n弃捐箧笥中，恩情中道绝。","author":"班婕妤","dynasty":"两汉","scope":"180首诗词"},{"title":"客从远方来","content":"客从远方来，遗我一端绮。\n相去万余里，故人心尚尔。\n文采双鸳鸯，裁为合欢被。\n著以长相思，缘以结不解。\n以胶投漆中，谁能别离此？","author":"佚名","dynasty":"两汉","scope":"180首诗词"},{"title":"怨郎诗","content":"一朝别后，二地相悬。\n只说是三四月，又谁知五六年？\n七弦琴无心弹，八行书无可传。\n九连环从中折断，十里长亭望眼欲穿。\n百思想，千系念，万般无奈把郎怨。\n万语千言说不完，百无聊赖，十依栏杆。\n\n重九登高看孤雁，八月仲秋月圆人不圆。\n七月半，秉烛烧香问苍天，\n六月三伏天，人人摇扇我心寒。\n五月石榴红似火，偏遇阵阵冷雨浇花端。\n四月枇杷未黄，我欲对镜心意乱。\n忽匆匆，三月桃花随水转。\n飘零零，二月风筝线儿断。\n噫，郎呀郎，巴不得下一世，你为女来我做男。","author":"卓文君","dynasty":"两汉","scope":"180首诗词"},{"title":"冉冉孤生竹","content":"冉冉孤生竹，结根泰山阿。\n与君为新婚，菟丝附女萝。\n菟丝生有时，夫妇会有宜。\n千里远结婚，悠悠隔山陂。\n思君令人老，轩车来何迟！\n伤彼蕙兰花，含英扬光辉。\n过时而不采，将随秋草萎。\n君亮执高节，贱妾亦何为！","author":"佚名","dynasty":"两汉","scope":"180首诗词"},{"title":"七步诗","content":"煮豆燃豆萁，豆在釜中泣。\n本是同根生，相煎何太急？","author":"曹植","dynasty":"两汉","scope":"180首诗词"},{"title":"观沧海","content":"东临碣石，以观沧海。\n水何澹澹，山岛竦峙。\n树木丛生，百草丰茂。\n秋风萧瑟，洪波涌起。\n日月之行，若出其中；\n星汉灿烂，若出其里。\n幸甚至哉，歌以咏志。","author":"曹操","dynasty":"两汉","scope":"180首诗词"},{"title":"短歌行","content":"对酒当歌，人生几何！譬如朝露，去日苦多。\n慨当以慷，忧思难忘。何以解忧？唯有杜康。\n青青子衿，悠悠我心。但为君故，沉吟至今。\n呦呦鹿鸣，食野之苹。我有嘉宾，鼓瑟吹笙。\n明明如月，何时可掇？忧从中来，不可断绝。\n越陌度阡，枉用相存。契阔谈讌，心念旧恩。\n月明星稀，乌鹊南飞。绕树三匝，何枝可依？\n山不厌高，海不厌深。周公吐哺，天下归心。","author":"曹操","dynasty":"两汉","scope":"180首诗词"},{"title":"龟虽寿","content":"神龟虽寿，犹有竟时。\n螣蛇乘雾，终为土灰。\n老骥伏枥，志在千里。\n烈士暮年，壮心不已。\n盈缩之期，不但在天；\n养怡之福，可得永年。\n幸甚至哉，歌以咏志。","author":"曹操","dynasty":"两汉","scope":"180首诗词"},{"title":"饮酒·其五","content":"结庐在人境，而无车马喧。\n问君何能尔？心远地自偏。\n采菊东篱下，悠然见南山。\n山气日夕佳，飞鸟相与还。\n此中有真意，欲辨已忘言。","author":"陶渊明","dynasty":"魏晋","scope":"180首诗词"},{"title":"杂诗七首·其四","content":"南国有佳人，容华若桃李。\n朝游江北岸，夕宿潇湘沚。\n时俗薄朱颜，谁为发皓齿？\n俯仰岁将暮，荣耀难久恃。","author":"曹植","dynasty":"魏晋","scope":"180首诗词"},{"title":"燕歌行二首·其一","content":"秋风萧瑟天气凉，草木摇落露为霜，群燕辞归鹄南翔。\n念君客游思断肠，慊慊思归恋故乡，君何淹留寄他方？\n贱妾茕茕守空房，忧来思君不敢忘，不觉泪下沾衣裳。\n援琴鸣弦发清商，短歌微吟不能长。\n明月皎皎照我床，星汉西流夜未央。\n牵牛织女遥相望，尔独何辜限河梁。","author":"曹丕","dynasty":"魏晋","scope":"180首诗词"},{"title":"赠从弟","content":"亭亭山上松，瑟瑟谷中风。\n风声一何盛，松枝一何劲。\n冰霜正惨凄，终岁常端正。\n岂不罹凝寒，松柏有本性。","author":"刘桢","dynasty":"魏晋","scope":"180首诗词"},{"title":"思吴江歌","content":"秋风起兮木叶飞，吴江水兮鲈正肥。\n三千里兮家未归，恨难禁兮仰天悲。","author":"张翰","dynasty":"魏晋","scope":"180首诗词"},{"title":"饮酒·其四","content":"秋菊有佳色，裛露掇其英。\n泛此忘忧物，远我遗世情。\n一觞虽独尽，杯尽壶自倾。\n日入群动息，归鸟趋林鸣。\n啸傲东轩下，聊复得此生。","author":"陶渊明","dynasty":"魏晋","scope":"180首诗词"},{"title":"将进酒","content":"君不见，黄河之水天上来，奔流到海不复回。\n君不见，高堂明镜悲白发，朝如青丝暮成雪。\n\n人生得意须尽欢，莫使金樽空对月。\n天生我材必有用，千金散尽还复来。\n烹羊宰牛且为乐，会须一饮三百杯。\n\n岑夫子，丹丘生，将进酒，杯莫停。\n与君歌一曲，请君为我倾耳听。\n\n钟鼓馔玉不足贵，但愿长醉不复醒。\n古来圣贤皆寂寞，惟有饮者留其名。\n陈王昔时宴平乐，斗酒十千恣欢谑。\n主人何为言少钱，径须沽取对君酌。\n\n五花马，千金裘，呼儿将出换美酒，\n与尔同销万古愁。","author":"李白","dynasty":"唐","scope":"180首诗词"},{"title":"春江花月夜","content":"春江潮水连海平，海上明月共潮生。\n滟滟随波千万里，何处春江无月明！\n江流宛转绕芳甸，月照花林皆似霰。\n空里流霜不觉飞，汀上白沙看不见。\n江天一色无纤尘，皎皎空中孤月轮。\n江畔何人初见月？江月何年初照人？\n人生代代无穷已，江月年年只相似。\n不知江月待何人，但见长江送流水。\n白云一片去悠悠，青枫浦上不胜愁。\n谁家今夜扁舟子？何处相思明月楼？\n可怜楼上月徘徊，应照离人妆镜台。\n玉户帘中卷不去，捣衣砧上拂还来。\n此时相望不相闻，愿逐月华流照君。\n鸿雁长飞光不度，鱼龙潜跃水成文。\n昨夜闲潭梦落花，可怜春半不还家。\n江水流春去欲尽，江潭落月复西斜。\n斜月沉沉藏海雾，碣石潇湘无限路。\n不知乘月几人归，落月摇情满江树。","author":"张若虚","dynasty":"唐","scope":"180首诗词"},{"title":"饮中八仙歌","content":"知章骑马似乘船，眼花落井水底眠。\n\n汝阳三斗始朝天，道逢麴车口流涎，恨不移封向酒泉。\n左相日兴费万钱，饮如长鲸吸百川，衔杯乐圣称避贤。\n宗之潇洒美少年，举觞白眼望青天，皎如玉树临风前。\n\n苏晋长斋绣佛前，醉中往往爱逃禅。\n李白斗酒诗百篇，长安市上酒家眠，\n天子呼来不上船，自称臣是酒中仙。\n\n张旭三杯草圣传，脱帽露顶王公前，挥毫落纸如云烟。\n焦遂五斗方卓然，高谈雄辩惊四筵。","author":"杜甫","dynasty":"唐","scope":"180首诗词"},{"title":"蜀道难","content":"噫吁嚱，危乎高哉！蜀道之难，难于上青天！\n\n蚕丛及鱼凫，开国何茫然！\n\n尔来四万八千岁，不与秦塞通人烟。\n\n西当太白有鸟道，可以横绝峨眉巅。\n\n地崩山摧壮士死，然后天梯石栈相钩连。\n\n上有六龙回日之高标，下有冲波逆折之回川。\n\n黄鹤之飞尚不得过，猿猱欲度愁攀援。\n\n青泥何盘盘，百步九折萦岩峦。\n\n扪参历井仰胁息，以手抚膺坐长叹。\n\n问君西游何时还？畏途巉岩不可攀。\n\n但见悲鸟号古木，雄飞雌从绕林间。\n\n又闻子规啼夜月，愁空山。\n\n蜀道之难,难于上青天，使人听此凋朱颜！\n\n连峰去天不盈尺，枯松倒挂倚绝壁。\n\n飞湍瀑流争喧豗，砯崖转石万壑雷。\n\n其险也如此，嗟尔远道之人胡为乎来哉！\n\n剑阁峥嵘而崔嵬，一夫当关，万夫莫开。\n\n所守或匪亲，化为狼与豺。\n\n朝避猛虎，夕避长蛇；磨牙吮血，杀人如麻。\n\n锦城虽云乐，不如早还家。\n\n蜀道之难,难于上青天，侧身西望长咨嗟！","author":"李白","dynasty":"唐","scope":"180首诗词"},{"title":"敕勒歌","content":"敕勒[chì lè]川，阴山下。\n天似穹庐[qióng lú]，笼盖四野[yǎ]。\n天苍苍，野茫茫，风吹草低见[xiàn]牛羊。","author":"北朝民歌","dynasty":null,"scope":"小学必背70首"},{"title":"咏鹅","content":"鹅、鹅、鹅，曲项向天歌。\n白毛浮绿水，红掌拨清波。","author":"骆宾王","dynasty":"唐","scope":"小学必背70首"},{"title":"风","content":"解落三秋叶，能开二月花。\n过江千尺浪，入竹万竿斜。","author":"李峤","dynasty":"唐","scope":"小学必背70首"},{"title":"咏柳","content":"碧玉妆成一树高，万条垂下绿丝绦。\n不知细叶谁裁出，二月春风似剪刀。","author":"贺知章","dynasty":"唐","scope":"小学必背70首"},{"title":"凉州词","content":"黄河远上白云间，一片孤城万仞山。\n羌笛何须怨杨柳，春风不度玉门关。","author":"王之涣","dynasty":"唐","scope":"小学必背70首"},{"title":"凉州词1","content":"葡萄美酒夜光杯，欲饮琵琶马上催。\n醉卧沙场君莫笑，古来征战几人回。","author":"王翰","dynasty":"唐","scope":"小学必背70首"},{"title":"出塞","content":"秦时明月汉时关，万里长征人未还。\n但使龙城飞将在，不教胡马度阴山。","author":"王昌龄","dynasty":"唐","scope":"小学必背70首"},{"title":"送元二使安西(渭城曲)","content":"渭城朝雨浥轻尘，客舍青青柳色新。\n劝君更尽一杯酒，西出阳关无故人。","author":"王维","dynasty":"唐","scope":"小学必背70首"},{"title":"古朗月行","content":"小时不识月，呼作白玉盘。\n又疑瑶台镜，飞在青云端。\n仙人垂两足，桂树何团团。\n白兔捣药成，问言与谁餐。\n蟾蜍蚀圆影，大明夜已残。\n羿昔落九乌，天人清且安。\n阴精此沦惑，去去不足观。\n忧来其如何，凄怆摧心肝。","author":"李白","dynasty":"唐","scope":"小学必背70首"},{"title":"赠汪伦","content":"李白乘舟将欲行，忽闻岸上踏歌声。\n桃花潭水深千尺，不及汪伦送我情。","author":"李白","dynasty":"唐","scope":"小学必背70首"},{"title":"早发白帝城","content":"朝辞白帝彩云间，千里江陵一日还。\n两岸猿声啼不住，轻舟已过万重山。","author":"李白","dynasty":"唐","scope":"小学必背70首"},{"title":"望天门山","content":"天门中断楚江开，碧水东流至此回。\n两岸青山相对出，孤帆一片日边来。","author":"李白","dynasty":"唐","scope":"小学必背70首"},{"title":"别董大","content":"千里黄云白日曛，北风吹雁雪纷纷。\n莫愁前路无知己，天下谁人不识君。","author":"高适","dynasty":"唐","scope":"小学必背70首"},{"title":"绝句 两个黄鹂鸣翠柳","content":"两个黄鹂鸣翠柳，一行白鹭上青天。\n窗含西岭千秋雪，门泊东吴万里船。","author":"杜甫","dynasty":"唐","scope":"小学必背70首"},{"title":"绝句 迟日江山丽","content":"迟日江山丽，春风花草香。\n泥融飞燕子，沙暖睡鸳鸯。","author":"杜甫","dynasty":"唐","scope":"小学必背70首"},{"title":"江畔独步寻花","content":"黄四娘家花满蹊，千朵万朵压枝低。\n留连戏蝶时时舞，自在娇莺恰恰啼。","author":"杜甫","dynasty":"唐","scope":"小学必背70首"},{"title":"游子吟 ","content":"慈母手中线，游子身上衣。\n临行密密缝，意恐迟迟归。\n谁言寸草心，报得三春晖。","author":"孟郊","dynasty":"唐","scope":"小学必背70首"},{"title":"枫桥夜泊","content":"月落乌啼霜满天，江枫渔火对愁眠。\n姑苏城外寒山寺，夜半钟声到客船。","author":"张继","dynasty":"唐","scope":"小学必背70首"},{"title":"渔歌子","content":"西塞山前白鹭飞，桃花流水鳜鱼肥。\n青箬笠，绿蓑衣，斜风细雨不须归。","author":"张志和","dynasty":"唐","scope":"小学必背70首"},{"title":"塞下曲·其三","content":"月黑雁飞高，单于夜遁逃。\n欲将轻骑逐，大雪满弓刀。","author":"卢纶","dynasty":"唐","scope":"小学必背70首"},{"title":"望洞庭","content":"湖光秋月两相和，潭面无风镜未磨。\n遥望洞庭山水翠，白银盘里一青螺。","author":"刘禹锡","dynasty":"唐","scope":"小学必背70首"},{"title":"浪淘沙","content":"九曲黄河万里沙，浪淘风簸自天涯。\n如今直上银河去，同到牵牛织女家。","author":"刘禹锡","dynasty":"唐","scope":"小学必背70首"},{"title":"赋得古原草送别","content":"离离原上草，一岁一枯荣。\n野火烧不尽，春风吹又生。\n远芳侵古道，晴翠接荒城。\n又送王孙去，萋萋满别情。","author":"白居易","dynasty":"唐","scope":"小学必背70首"},{"title":"池上 其二","content":"小娃撑小艇，偷采白莲回。\n不解藏踪迹，浮萍一道开。","author":"白居易","dynasty":"唐","scope":"小学必背70首"},{"title":"忆江南 三首","content":"江南好，风景旧曾谙。\n日出江花红胜火，春来江水绿如蓝，能不忆江南。\n\n江南忆，最忆是杭州。\n山寺月中寻桂子，郡亭枕上看潮头，何日更重游。\n\n江南忆，其次忆吴宫。\n吴酒一杯春竹叶，吴娃双舞醉芙蓉，早晚复相逢。","author":"白居易","dynasty":"唐","scope":"小学必背70首"},{"title":"悯农 其一","content":"锄禾日当午，汗滴禾下土。\n谁知盘中餐，粒粒皆辛苦。","author":"李绅","dynasty":"唐","scope":"小学必背70首"},{"title":"悯农 其二","content":"春种一粒粟，秋收万颗子。\n四海无闲田，农夫犹饿死。","author":"李绅","dynasty":"唐","scope":"小学必背70首"},{"title":"山行","content":"远上寒山石径斜，白云生处有人家。\n停车坐爱枫林晚，霜叶红于二月花。","author":"杜牧","dynasty":"唐","scope":"小学必背70首"},{"title":"蜂","content":"不论平地与山尖，无限风光尽被占。\n采得百花成蜜后，为谁辛苦为谁甜？","author":"罗隐","dynasty":"唐","scope":"小学必背70首"},{"title":"小儿垂钓","content":"蓬头稚子学垂纶，侧坐莓苔草映身。\n路人借问遥招手，怕得鱼惊不应人。","author":"胡令能","dynasty":"唐","scope":"小学必背70首"},{"title":"书湖阴先生壁 其一","content":"茅檐长扫净无苔，花木成畦手自栽。\n一水护田将绿绕，两山排闼送青来。","author":"王安石","dynasty":"北宋","scope":"小学必背70首"},{"title":"六月二十七日望湖楼醉书 其一","content":"黑云翻墨未遮山，白雨跳珠乱入船。\n卷地风来忽吹散，望湖楼下水如天。","author":"苏轼","dynasty":"宋","scope":"小学必背70首"},{"title":"饮湖上初晴后雨","content":"水光潋滟晴方好，山色空濛雨亦奇。\n欲把西湖比西子，淡妆浓抹总相宜。","author":"苏轼","dynasty":"宋","scope":"小学必背70首"},{"title":"惠崇春江晚景","content":"竹外桃花三两枝，春江水暖鸭先知。\n蒌蒿满地芦芽短，正是河豚欲上时。","author":"苏轼","dynasty":"宋","scope":"小学必背70首"},{"title":"秋夜将晓出篱门迎凉有感 其二","content":"三万里河东入海，五千仞岳上摩天。\n遗民泪尽胡尘里，南望王师又一年。","author":"陆游","dynasty":"南宋","scope":"小学必背70首"},{"title":"四时田园杂兴 选一","content":"昼出耘田夜绩麻，村庄儿女各当家。\n童孙未解供耕织，也傍桑阴学种瓜。","author":"范成大","dynasty":"宋","scope":"小学必背70首"},{"title":"四时田园杂兴 选二","content":"梅子金黄杏子肥，麦花雪白菜花稀。\n日长篱落无人过，唯有蜻蜓蛱蝶飞。","author":"范成大","dynasty":"宋","scope":"小学必背70首"},{"title":"题临安邸","content":"山外青山楼外楼，西湖歌舞几时休。\n暖风熏得游人醉，直把杭州作汴州。","author":"林升","dynasty":"宋","scope":"小学必背70首"},{"title":"乡村四月","content":"绿遍山原白满川，子规声里雨如烟。\n乡村四月闲人少，才了蚕桑又插田。","author":"翁卷","dynasty":"南宋","scope":"小学必背70首"},{"title":"村居","content":"草长莺飞二月天，拂堤杨柳醉春烟。\n儿童散学归来早，忙趁东风放纸鸢。","author":"高鼎","dynasty":"清","scope":"小学必背70首"},{"title":"墨梅","content":"吾家洗砚池头树，朵朵花开淡墨痕。\n不要人夸好颜色，只留清气满乾坤。","author":"王冕","dynasty":"元","scope":"小学必背70首"},{"title":"石灰吟","content":"千锤万凿出深山，烈火焚烧若等闲。\n粉骨碎身全不怕，要留清白在人间。","author":"于谦","dynasty":"明","scope":"小学必背70首"},{"title":"竹石","content":"咬定青山不放松，立根原在破岩中。\n千磨万击还坚劲，任尔东西南北风。","author":"郑燮","dynasty":"清","scope":"小学必背70首"},{"title":"所见","content":"牧童骑黄牛，歌声振林樾。\n意欲捕鸣蝉，忽然闭口立。","author":"袁枚","dynasty":"清","scope":"小学必背70首"},{"title":"己亥杂诗","content":"九州生气恃风雷，万马齐喑究可哀。\n我劝天公重抖擞，不拘一格降人才。","author":"龚自珍","dynasty":"清","scope":"小学必背70首"},{"title":"回乡偶书","content":"少小离家老大回，乡音无改鬓毛衰。\n儿童相见不相识，笑问客从何处来。","author":"贺知章","dynasty":"唐","scope":"小学补充70首"},{"title":"从军行 其四","content":"青海长云暗雪山，孤城遥望玉门关。\n黄沙百战穿金甲，不破楼兰终不还。","author":"王昌龄","dynasty":"唐","scope":"小学补充70首"},{"title":"独坐敬亭山","content":"众鸟高飞尽，孤云独去闲。\n相看两不厌，只有敬亭山。","author":"李白","dynasty":"唐","scope":"小学补充70首"},{"title":"秋浦歌","content":"白发三千丈，缘愁似个长。\n不知明镜里，何处得秋霜。","author":"李白","dynasty":"唐","scope":"小学补充70首"},{"title":"赠花卿","content":"锦城丝管日纷纷，半入江风半入云。\n此曲只应天上有，人间能得几回闻。","author":"杜甫","dynasty":"唐","scope":"小学补充70首"},{"title":"江南逢李龟年","content":"岐王宅里寻常见，崔九堂前几度闻。\n正是江南好风景，落花时节又逢君。","author":"杜甫","dynasty":"唐","scope":"小学补充70首"},{"title":"逢雪宿芙蓉山主人","content":"日暮苍山远，天寒白屋贫。\n柴门闻犬吠，风雪夜归人。","author":"刘长卿","dynasty":"唐","scope":"小学补充70首"},{"title":"寒食","content":"春城无处不飞花，寒食东风御柳斜。\n日暮汉宫传蜡烛，轻烟散入五侯家。","author":"韩翃[hóng]","dynasty":"唐","scope":"小学补充70首"},{"title":"滁州西涧","content":"独怜幽草涧边生，上有黄鹂深树鸣。\n春潮带雨晚来急，野渡无人舟自横。","author":"韦应物","dynasty":"唐","scope":"小学补充70首"},{"title":"塞下曲·其二","content":"林暗草惊风，将军夜引弓。\n平明寻白羽，没在石棱中。","author":"卢纶","dynasty":"唐","scope":"小学补充70首"},{"title":"竹枝词","content":"杨柳青青江水平，闻郎江上唱歌声。\n东边日出西边雨，道是无晴却有晴。","author":"刘禹锡","dynasty":"唐","scope":"小学补充70首"},{"title":"乌衣巷","content":"朱雀桥边野草花，乌衣巷口夕阳斜。\n旧时王谢堂前燕，飞入寻常百姓家。","author":"刘禹锡","dynasty":"唐","scope":"小学补充70首"},{"title":"商山早行","content":"晨起动征铎，客行悲故乡。\n鸡声茅店月，人迹板桥霜。\n槲叶落山路，枳花明驿墙。\n因思杜陵梦，凫雁满回塘。","author":"温庭筠","dynasty":"唐","scope":"小学补充70首"},{"title":"菩萨蛮·书江西造口壁","content":"郁孤台下清江水，中间多少行人泪。\n西北望长安，可怜无数山。\n青山遮不住，毕竟东流去。\n江晚正愁余，山深闻鹧鸪。","author":"辛弃疾","dynasty":"南宋","scope":"小学补充70首"},{"title":"咏喇叭","content":"喇叭，唢呐，曲儿小，腔儿大。\n官船来往乱如麻，全仗你抬身价。\n军听了军愁，民听了民怕，哪里去辨什么真共假？\n眼见的吹翻了这家，吹伤了那家，\n直吹的水尽鹅飞罢！","author":"王磐","dynasty":"明","scope":"小学补充70首"},{"title":"山村咏怀","content":"一去二三里，烟村四五家。\n亭台六七座，八九十枝花。","author":"邵康节(邵雍)","dynasty":"北宋","scope":"小学补充70首"},{"title":"登幽州台歌","content":"前不见古人，后不见来者。\n念天地之悠悠，独怆然而涕下。","author":"陈子昂","dynasty":"唐","scope":"小学补充70首"},{"title":"夜宿山寺","content":"危楼高百尺，手可摘星辰。\n不敢高声语，恐惊天上人。","author":"李白","dynasty":"唐","scope":"小学补充70首"},{"title":"剑客","content":"十年磨一剑， 霜刃未曾试。\n今日把示君， 谁有不平事。","author":"贾岛","dynasty":"唐","scope":"小学补充70首"},{"title":"别卢秦卿","content":"知有前期在，难分此夜中。\n无将故人酒，不及石尤风。","author":"司空曙","dynasty":" 唐","scope":"小学补充70首"},{"title":"暮江吟","content":"一道残阳铺水中，半江瑟瑟半江红。\n可怜九月初三夜，露似真珠月似弓。","author":"白居易","dynasty":"唐","scope":"小学补充70首"},{"title":"大林寺桃花","content":"人间四月芳菲尽，山寺桃花始盛开。\n长恨春归无觅处，不知转入此中来。","author":"白居易","dynasty":"唐","scope":"小学补充70首"},{"title":"前出塞","content":"挽弓当挽强，用箭当用长。\n射人先射马，擒贼先擒王。\n杀人亦有限，列国自有疆。\n苟能制侵陵，岂在多杀伤。","author":"杜甫","dynasty":"唐","scope":"小学补充70首"},{"title":"月下独酌 其一","content":"花间一壶酒，独酌无相亲。\n举杯邀明月，对影成三人。\n月既不解饮，影徒随我身。\n暂伴月将影，行乐须及春。\n我歌月徘徊，我舞影零乱。\n醒时同交欢，醉后各分散。\n永结无情游，相期邈云汉。","author":"李白","dynasty":"唐","scope":"小学补充70首"},{"title":"画","content":"远看山有色，近听水无声。\n春去花还在，人来鸟不惊。","author":"王维","dynasty":"唐","scope":"小学补充70首"},{"title":"短歌行 其一","content":"对酒当歌，人生几何。\n譬如朝露，去日苦多。\n慨当以慷，忧思难忘。\n何以解忧，唯有杜康。\n青青子衿，悠悠我心。\n但为君故，沉吟至今。\n呦呦鹿鸣，食野之苹。\n我有嘉宾，鼓瑟吹笙。\n明明如月，何时可掇。\n忧从中来，不可断绝。\n越陌度阡，枉用相存。\n契阔谈䜩，心念旧恩。\n月明星稀，乌鹊南飞。\n绕树三匝，何枝可依。\n山不厌高，海不厌深。\n周公吐哺，天下归心。","author":"曹操","dynasty":"三国","scope":"小学补充70首"},{"title":"鸟","content":"谁道群生性命微，一般骨肉一般皮。\n劝君莫打枝头鸟，子在巢中望母归。","author":"白居易","dynasty":"唐","scope":"小学补充70首"},{"title":"登科后","content":"昔日龌龊[wò chuò]不足夸，今朝放荡思无涯。\n春风得意马蹄疾，一日看尽长安花。","author":"孟郊","dynasty":"唐","scope":"小学补充70首"},{"title":"诗经·关雎","content":"关关雎鸠，在河之洲。窈窕淑女，君子好逑。\n参差荇菜，左右流之。窈窕淑女，寤寐求之。\n求之不得，寤寐思服。悠哉悠哉，辗转反侧。\n参差荇菜，左右采之。窈窕淑女，琴瑟友之。\n参差荇菜，左右芼之。窈窕淑女，钟鼓乐之。","author":"诗经·国风","dynasty":" 先秦","scope":"小学补充70首"},{"title":"过华清宫","content":"长安回望绣成堆，山顶千门次第开。\n一骑红尘妃子笑，无人知是荔枝来。","author":"杜牧","dynasty":"唐","scope":"小学补充70首"},{"title":"无题 · 相见时难别亦难","content":"相见时难别亦难，东风无力百花残。\n春蚕到死丝方尽，蜡炬成灰泪始干。\n晓镜但愁云鬓改，夜吟应觉月光寒。\n蓬山此去无多路，青鸟殷勤为探看。","author":"李商隐","dynasty":"唐","scope":"小学补充70首"},{"title":"行路难 其一","content":"金樽清酒斗十千，玉盘珍羞直万钱。\n停杯投箸不能食，拔剑四顾心茫然。\n欲渡黄河冰塞川，将登太行雪满山。\n闲来垂钓碧溪上，忽复乘舟梦日边。\n行路难，行路难，多岐路，今安在。\n长风破浪会有时，直挂云帆济沧海。","author":"李白","dynasty":"唐","scope":"小学补充70首"},{"title":"赤壁","content":"折戟沉沙铁未销，自将磨洗认前朝。\n东风不与周郎便，铜雀春深锁二乔。","author":"杜牧","dynasty":"唐","scope":"小学补充70首"},{"title":"白雪歌送武判官归京","content":"北风卷地白草折，胡天八月即飞雪。\n忽如一夜春风来，千树万树梨花开。","author":"岑参","dynasty":"唐","scope":"小学补充70首"},{"title":"早春呈水部张十八员外","content":"天街小雨润如酥，草色遥看近却无。\n最是一年春好处，绝胜烟柳满皇都。","author":"韩愈","dynasty":"唐","scope":"小学补充70首"},{"title":"约客","content":"黄梅时节家家雨，青草池塘处处蛙。\n有约不来过夜半，闲敲棋子落灯花。","author":"赵师秀","dynasty":"南宋","scope":"小学补充70首"},{"title":"雁门太守行","content":"黑云压城城欲摧，甲光向日金鳞开。\n角声满天秋色里，塞上燕脂凝夜紫。\n半卷红旗临易水，霜重鼓寒声不起。\n报君黄金台上意，提携玉龙为君死。","author":"李贺","dynasty":"唐","scope":"小学补充70首"},{"title":"马诗·五","content":"大漠沙如雪，燕山月似钩。\n何当金络脑，快走踏清秋。","author":"李贺","dynasty":"中唐","scope":"小学补充70首"},{"title":"天净沙·秋思","content":"枯藤老树昏鸦，小桥流水人家，古道西风瘦马。\n夕阳西下，断肠人在天涯。","author":"元曲作家 马致远","dynasty":null,"scope":"小学补充70首"},{"title":"秋夜曲","content":"桂魄初生秋露微，轻罗已薄未更衣。\n银筝夜久殷勤弄，心怯空房不忍归。","author":"王维","dynasty":"唐","scope":"小学补充70首"},{"title":"子夜秋歌","content":"长安一片月，万户捣衣声。\n秋风吹不尽，总是玉关情。\n何日平胡虏，良人罢远征？","author":"李白","dynasty":"唐","scope":"小学补充70首"},{"title":"秋登宣城谢脁北楼","content":"江城如画里，山晚望晴空。\n两水夹明镜，双桥落彩虹。\n人烟寒橘柚，秋色老梧桐。\n谁念北楼上，临风怀谢公？","author":"李白","dynasty":"唐","scope":"小学补充70首"},{"title":"秋登兰山寄张五","content":"北山白云里，隐者自怡悦。\n相望试登高，心随雁飞灭。\n愁因薄暮起，兴是清秋发。\n时见归村人，沙行渡头歇。\n天边树若荠，江畔洲如月。\n何当载酒来，共醉重阳节。","author":"孟浩然","dynasty":"唐","scope":"小学补充70首"},{"title":"中秋月","content":"暮云收尽溢清寒，\n银汉无声转玉盘。\n此生此夜不长好，\n明月明年何处看。","author":"苏轼","dynasty":"宋","scope":"小学补充70首"}]